---
layout: page 
title: Povolební strategie pro volby do zastupitelstva Pardubického kraje v roce 2020
heroBgImg: articles/2020/kampan20/zahajenikampan.jpg
campaignGroupUid: volby-2020
campaignCategoryUid: kraj2020
candidateListUid: kraj2020
customizeHeader: true
---

Česká Pirátská strana je liberální, demokratická, středová strana s důsledným
protikorupčním programem. Naším cílem je prosazovat náš program, ať už jsme v koalici nebo
v opozici.

Tato strategie je veřejným závazkem kandidátů vůči členům a voličům. Chceme, aby
občané, kteří se rozhodnou podpořit svým hlasem Piráty, jasně věděli, jak budeme po volbách
postupovat a pracovat.

V krajském zastupitelstvu chceme prosazovat vizi kraje nové generace, ve kterém může
každý občan svůj život prožít svobodně a naplno. Klíčem k prosperitě naší společnosti je
otevřenost, transparentnost, svoboda informací, kvalitní veřejné služby, využívání nových
technologií a zapojení občanů do rozhodování. Piráti nabízí alternativu kraje bez korupce,
nesmyslných dotací, politických trafik a klientelismu. Chceme, aby krajský úřad
nebyl byrokratickou překážkou, ale zprostředkovatelem zapojení občanů do veřejného dění v
obcích, kde žijí. Budeme usilovat o to, aby Pardubický kraj prosperoval a poskytoval svým
občanům kvalitní podmínky pro život s ohledem na dlouhodobou udržitelnost a ohleduplnost k
životnímu prostředí.

Na naší kandidátní listině kandidují členové a příznivci Pirátů, kteří prošli procesem
otevřených primárních voleb a zavázali se jako zastupitelé naplňovat schválený program Pirátů
pro Pardubický kraj a dodržovat kodex zastupitele.

Pokud dostaneme důvěru občanů, budeme se účastnit vyjednávání s cílem realizovat
maximum našich programových priorit a převzít odpovědnost za rozhodování v našem kraji.
Chceme věcně spolupracovat se všemi stranami bez ohledu na koalici či opozici. Jsme
připraveni i na roli kritické, ale konstruktivní opozice, pokud ve vedení kraje nebudeme mít
příležitost dodržovat naše zásady a program. Uzavření koaliční smlouvy nebo jiné formy
povolební spolupráce, vyjednané vyjednávacím týmem, která mění nebo doplňuje volební
program, podléhá souhlasu krajského sdružení Pirátů.

## Během voleb
- Lídr krajské kandidátky může nezávazně komunikovat s ostatními stranami a komentovat
náš postup pro média, a to v souladu s touto strategií.
- V den uzavření volebních místností bude volební štáb sledovat průběžné volební výsledky
a informovat kandidáty, u nichž bude vysoká pravděpodobnost zvolení.

## Hned po volbách
- Jakmile budou výsledky známy s dostatečnou jistotou, bude ustanoven tříčlenný
vyjednávací tým (+ dva náhradníci) takto: 
Prvním členem a předsedou vyjednávacího týmu bude lídr krajské kandidátky, který
zároveň povede vyjednávací tým. Druhým členem vyjednávacího týmu bude zvolený
zastupitel, který ve volbách získal nejvyšší počet preferenčních hlasů. V případě, že
to bude lídr, pak další zvolený zastupitel v pořadí podle získaných preferenčních
hlasů. Třetího člena a dva náhradníky zvolí nově zvolení zastupitelé, přičemž není
podmínkou, aby se vybíralo z právě zvolených zastupitelů.
- Pokud někdo členství ve vyjednávacím týmu odmítne, bude vyjednávací tým doplněn
stejným způsobem, jakým byl určen odmítající člen. Pokud odmítne lídr nebo počet
zvolených kandidátů bude nedostatečný pro vytvoření vyjednávacího týmu s náhradníky,
zvolí zbývající členy nově zvolení zastupitelé.
- Naším nominantem na hejtmana bude lídr krajské kandidátky.
- Vyjednávací tým na základě výsledků voleb prodiskutuje strategii jednání. Vlastní jednání
o koaliční spolupráci budou zahájena nejdříve den následující po druhém dni voleb a vždy
za účasti minimálně dvou členů vyjednávacího týmu.
- Vyjednávací tým je jediným orgánem Pirátů oprávněným vést jednání o koaliční spolupráci
na krajské úrovni. Vyjednávací tým průběžně informuje zvolené zastupitele a krajské
předsednictvo o průběhu jednání.
- Předseda vyjednávacího týmu je jediný oprávněný vyjadřovat se k průběhu vyjednávání do
médií a k veřejnosti. Ostatní členové vyjednávacího týmu, zastupitelé, kandidáti i členové
strany se zdrží vyjádření pro média ohledně činnosti vyjednávacího týmu.
- Předseda vyjednávacího týmu je oprávněn k přípravným jednáním o setkání vyjednávacího
týmu se zástupci potenciálních koaličních partnerů.

## Účast v koalici
- Pokud budeme mít na základě výsledků voleb odpovídající mandát, jsme připraveni jednat
o účasti v Radě s cílem prosadit maximum bodů z našeho programu.
- Odmítáme koalice s extremistickými stranami. Nevstoupíme do koalice se stranami či
hnutími, které svými projevy popírají nebo ohrožují principy demokratického právního
státu, Listinu základních práv a svobod, nesou historické dědictví likvidace demokracie v
této zemi, šíří nesnášenlivost, odpor či diskriminaci vůči skupinám lidí - tj. zejména s
KSČM, SPD nebo Trikolórou.
- Ke koaliční spolupráci budeme přednostně hledat partnery, kteří ctí principy
transparentnosti, participace občanů, potlačování klientelismu a předcházení konfliktům
zájmů a také ty partnery, u kterých bude většinová shoda na našich programových bodech.
-  Nepodpoříme Radu kraje, jejímž členem by byla osoba odsouzená za trestný čin spáchaný
v souvislosti s výkonem veřejné funkce, nebo která by byla v dlouhodobém střetu zájmů
se zájmy kraje.
- Nedovolíme hromadění veřejných funkcí na plný úvazek. V případě zvolení se zavazujeme
vykonávat současně jen jednu uvolněnou volenou veřejnou funkci (poslanec, senátor, člen
vlády, prezident, uvolněný zastupitel apod.) a vyhradit si potřebný čas na výkon dalších
neuvolněných funkcí. Souběh funkce uvolněného zastupitele a členství v jedné dozorčí
radě organizace s účastí kraje je přípustný za předpokladu, že nominace bude výsledkem
otevřeného a transparentního výběrového řízení s důrazem na kvalifikaci uchazeče a jeho
schopnost věnovat se důsledně oběma funkcím. Pokud dojde v některém z uvedených
principů tohoto bodu k rozporu, je pirátský zastupitel povinen uspořádat své funkce do
šesti měsíců tak, aby byly s tímto ustanovením v souladu. Stejný přístup budeme
vyžadovat po koaličních partnerech a jeho dodržení je podmínkou účasti v koalici.
- Nominanty Pirátů do výborů a komisí určí krajský zastupitelský klub v dohodě s PKS a
odborně příslušným krajským expertním týmem.
- Chceme, aby dozorčí rady a představenstva společností s účastí kraje byly obsazovány
zástupci stran zvolených do krajského zastupitelstva podle poměrného klíče. Poměr se
aplikuje na souhrn všech obsazovaných míst a obsazení konkrétních pozic je na dohodě
zastupitelských klubů. Nominanti Pirátů do dozorčích rad a představenstev společností s
účastí kraje budou vybíráni na základě otevřených výběrových řízení. Tato řízení se
uskuteční v nejbližším možném termínu. Stejný přístup budeme prosazovat při
vyjednávání s potenciálními koaličními partnery.
- Budeme prosazovat, aby žádná z koaličních stran neměla většinu v Radě kraje.
- Vyjednaná koalice musí mít podmínky spolupráce sjednány ve formě písemné koaliční
smlouvy, jejíž součástí bude programové prohlášení a mechanismy fungování koalice.

- Návrh koaliční smlouvy, kterou vyjednávací tým vyjedná, předloží s podrobným
zdůvodněním včetně známých personálií krajskému fóru ke schválení. Vyjednávací tým je
povinen v průběhu jednání upozornit ostatní strany jednání na skutečnost, že dohodnutá
koaliční smlouva podléhá schválení KF a do té doby nemůže být závazná.
- Pokud je návrh koaliční smlouvy s koaličním programem schválen krajským fórem, má
znění koaličního programu přednost před původním volebním programem v bodech,
v nichž se tyto dva liší. Koaliční program nesmí být v přímém rozporu s původním
volebním programem.

## Programové priority pro účast v koalici:
- Aktivní přístup k dostavbě D35 a jejím přivaděčům, aktivní komunikace s
dotčenými obcemi.
- Zrušení stavebních uzávěr pro vodní koridor Dunaj - Odra - Labe.
- Systémové řešení podpůrných programů pro zajištění zdravotnického personálu.
- Řešit problémy velkých znečišťovatelů ovzduší v kraji ve prospěch jeho obyvatel.
- Obnova přirozených vodních ploch, říčních meandrů a dalších projektů pro udržení
vody v krajině. Podpora projektů pro nakládání s dešťovou vodou a čištění
odpadních vod.
- Podpora malých zemědělců a zájmových spolků při prosazování konceptu
udržitelného hospodářství a dále podpora obcí při obnovování mezí, výsadbě
stromů, dělení velkých lánů polí.
- Podpora centrálních nákupů pro krajské instituce.
- Transparentní hospodaření kraje a jím zřizovaných organizací.
- Vyšší finanční podpora místních akčních skupin (MAS) a spolků obcí, místo
dotačních projektů.
- Revize stávající pasportizace majetku a sjednocení dat.
- Provedení finančního, majetkového a následně personálního auditu.
- Ustavení výboru kraje pro digitalizaci.
- Podpora obcím v oblasti IT a získávání dotací, a pomoc s administrativou a
účetnictvím.
- Modernizace a vytvoření odpovídajících informačních kanálů směrem k obcím.
- Podpora obcí při výstavbě dostupného a sociálního bydlení.
- Podpora prevence sociálně patologických jevů na školách a v obcích.
- Podpora a důraz na terénní a ambulantní služby oproti pobytovým.
- Implementace nových přístupů podpory cestovního ruchu a regionálního rozvoje.

## Podmínky konstruktivní opoziční práce
- Pokud nebudeme součástí koalice, chceme obsadit taková místa ve výborech, komisích a
dozorčích radách organizací s účastí kraje, která nám umožní přístup k aktuálním
informacím o fungování kraje tak, abychom mohli v co největší míře prosazovat náš
program a měli možnost zasáhnout při podezření na pochybení nebo nekalosti při správě
kraje.
- Naše opozice bude konstruktivní. Formou předkládání připomínek a návrhů, prací ve
výborech a komisích, zveřejňováním informací a aktivizací občanské veřejnosti budeme
usilovat o prosazování našeho programu.
- Demokraticky zvolenou Radu budeme respektovat a nebudeme se snažit za každou cenu
vyvolat její odvolání, protože je pro nás důležitá stabilita kraje.
- Bez ohledu na rozložení mandátů jsme připraveni spolupracovat na prosazení našich
programových priorit se všemi politickými stranami, které budou mít zastoupení v
zastupitelstvu.
- Pokud budeme jazýčkem na vahách, zvážíme toleranci menšinové Rady výměnou za
zohlednění našich politických priorit v programu koalice. Tolerance je podmíněna plněním
dohodnutých závazků, otevřeností při vládnutí a průběžnou politickou, veřejnou a
odbornou diskuzí k připravovaným záměrům. V žádném případě nebudeme tolerovat Radu
s účastí KSČM, SPD nebo Trikolórou.

## Pravidla zastupitelského klubu
- Klub zastupitelů Pirátů tvoří všichni zvolení zastupitelé na kandidátce České Pirátské
strany. Každý pirátský zastupitel se řídí Všeobecným kodexem veřejného zastupitele,
touto strategií a případně koaliční smlouvou. Klub usiluje o maximální možnou míru
vnitřního konsenzu a jednotu navenek, tedy i při hlasování na zastupitelstvu.
- Klub schvaluje rozdělení funkcí a gescí uvnitř klubu podle odborné kompetence, volí a
odvolává svého předsedu a případné místopředsedy.
- Klub nominuje pirátské zastupitele do pozice radních či hejtmana. Klub může své
nominanty odvolat a ti se zavazují, že rozhodnutí klubu budou respektovat.
- Klub schválí způsob společného plánování priorit, projektového vedení, pravidelného
vyhodnocení a zveřejňování dosahovaných výsledků zastupitelů a dalších funkcionářů a
požadavky na předjednání návrhů v gesčních týmech.
- Nelze-li rozhodnout podle programu či jiných schválených dokumentů, bude klub nebo
zástupce ve výboru či komisi konzultovat otázku s odbornými garanty Pirátské strany,
krajským předsednictvem, krajským fórem nebo konkrétním místním sdružením, vždy dle
místní příslušnosti či gesce. Stejně tak se tyto orgány mohou s konkrétní záležitostí
obrátit na klub a ten je povinen s nimi věc projednat.
- Klub bude usilovat o co nejužší kontakt mezi klubem a stranou. Klub bude pravidelně
informovat členskou základnu a krajské fórum o své činnosti a výsledcích.
- Zápisy z jednání klubu jsou členům a registrovaným příznivcům přístupná. Výjimku z této
zásady lze uplatnit po většinovém hlasování v odůvodnitelných případech.
- V případě podílení se na Radě může zastupitelský klub nebo Krajské fórum požádat
radního za Piráty o vysvětlení a v extrémním případě se mohou usnést na vyjádření
nedůvěry. V takovém případě předseda klubu v souladu s koaliční smlouvou iniciuje výběr
nového radního.

