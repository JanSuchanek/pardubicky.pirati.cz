---
layout: post
category: CLANKY
title: Kraj se zpožděním schválí rozpočet. Investice neškrtá, ale zadluží se
date: 2021-02-16T14:00:00+0200
tags: 
    - Krajske-zastupitelstvo
    - zastupitel
author: Piráti Pardubického kraje
image: articles/2021/rozpocet21.png

---

**Pardubický kraj bude po téměř dvou měsících rozpočtového provizoria schvalovat letošní rozpočet. Na daních má získat 4 miliardy, téměř stejnou částku jako loni. Proti stavu před pandemií mu ale bude chybět bezmála 300 milionů korun. Kraj chce přesto výrazně přidat na investicích, počítá s vyšším zadlužením a financemi z EU v příštích letech. Na dotacích obcím a menším subjektům naopak mírně škrtá.**

  

Návrh hospodaření je i přes politickou i ekonomickou bouři poměrně stabilní. Kraj zapojí neutracené peníze z minulých let, vedení kraje se pak chce v nejbližších letech výrazně zadlužit. 
>„Dvoumiliardový úvěr od Evropské investiční banky budeme splácet příštích deset let. Kraj má ale na takové zadlužení prostor, jen na daních dostává kolem čtyř miliard ročně. Refinancováním starších dražších úvěrů se navíc sníží náklady na úroky. Budeme ale určitě pečlivě hlídat, aby kraj půjčené prostředky použil efektivně,“ **říká Daniel Lebduška, krajský zastupitel za Piráty a místopředseda finančního výboru.**

  

Pardubický kraj od 1. ledna funguje v rozpočtovém provizoriu. Nový rozpočet by jej měl vrátit do standardního režimu. 
>„Motivace pro provizorium byla spíše politická. Kraj mohl rozpočet schválit už v prosinci – s dostatečnou rezervou na ztráty kvůli pandemii i návrhům vládních poslanců. Práci s ‚covidovou‘ rezervou si vyzkoušel už loni,“ **vysvětluje Dominik Bečka, člen finančního výboru za Piráty.**

  
Samotné vyhlášení provizoria bylo napsáno standardně, na dva měsíce jsme jej proto akceptovali. 
>„Ďábel se ale skrývá v detailu. Jiné kraje a města byly rozpočty schopny sestavit již na konci roku 2020 a provizorium zpozdilo kritické finance pro sociální služby. Věříme, že dotace budou vyplaceny hned po schválení rozpočtu, jak nám na podnět naší zastupitelky Lenky Španihelové [slíbili](https://www.pardubickykraj.cz/aktuality/110498/vicelete-financovani-socialnich-sluzeb-nenarusi-ani-rozpoctove-provizorium-kraje?preview=archiv&archivYear=2020&pg=1) radní. Chci věřit, že se nejednalo jen o politickou hru současné koalice a provizorium pomohlo,“ **doplňuje Lebduška.**

  

Největší změnou je zahrnutí dotace na financování regionálního školství. Návrh rozpočtu se tak oproti loňsku nafoukl o 8,3 miliardy, které ale přes krajské účty jen protečou do jednotlivých škol. V prvotním návrhu tyto prostředky běžně chybí a přeúčtují se až v průběhu roku. Samotný kraj do svých škol pošle podobně jako loni 283 milionů.

  
Se začátkem nového programového období eurofondů kraj výrazně zvýší výdaje na evropské projekty. Peníze se mají vrátit v příštích letech z evropských dotací.
> „Doufáme, že kraj bude v získávání prostředků z Evropské unie úspěšný. Jinak bude muset osekat investice v příštích letech, nebo si vzít další úvěr,“ **varuje Lebduška.**

  

Naopak individuální a programové dotace ostatním subjektům kraj snižuje. Oproti plánům škrtá v programech na rozvoj obcí a sociálních služeb, kulturu, sport či cestovní ruch. 
>„Pro kraj s miliardovými příjmy není těch pár milionů nijak zásadní. Malým obcím a dalším žadatelům ale tyhle programy mohou zásadně pomoci v dobrých věcech. Jen zrušením uvolněných pozic předsedů finančního a kontrolního výboru se navíc podařilo i díky naší kritice ušetřit cca tři miliony korun ročně. V krizi mají velcí pomáhat malým o to více,“ **podotýká Bečka.**

  

[Daniel Lebduška](https://pardubicky.pirati.cz/lide/daniel-lebduska/) je krajským zastupitelem a místopředsedou finančního výboru za Piráty, působí také jako zastupitel Chrudimi. Žije v Chrudimi, profesně je výkonným manažerem společnosti a marketérem.

[Dominik Bečka](https://pardubicky.pirati.cz/lide/dominik-becka/) je členem finančního výboru za Piráty a zastupitelem městského obvodu Pardubice I. Bydlí v Pardubicích, pracuje jako manažer řízení rizik v pojišťovně.
