---
layout: post
category: CLANKY
title: Daniel Lebduška - Pro Pardubické letiště je potřeba dát jasné řešení a termín, ne stále přešlapovat na místě
date: 2020-09-23T07:00:00+01:00
tags:
    - tiskova-zprava
    - Krajske-volby-2020
author: Piráti Pardubického kraje
image: articles/2020/kampan20/letisteuvod.png
important: true
---

*Chrudim, 23. září 2020* - **Už několik let se řeší, co s pardubickým letištěm. Prodat, neprodat, dotovat, nedotovat? Nechme stranou to, jestli dnes (ve čtvrtek 24.9.2020) dojde k odvolání současné ředitelky EBA Hany Šmejkalové a poslední kapkou je její požadavek na vyplacení vysokých odměn. Pardubickému letišti chybí střednědobý cíl a především rozhodnutí politiků, zda letišti budou dalších deset let každoročně posílat finance města a kraje, či nikoliv.**


Na politickém poli panuje shoda, že v současné chvíli je **letiště černou dírou na peníze**. Co rok je potřeba jej dotovat. Co ale s ním?


Piráti v tom mají jasno. 
>“V tuto chvíli budeme buď letiště dál dotovat, nebo se kraj a Pardubice rozhodnou ho prodat. Prodávat v tuto chvíli by ale nebylo moudré. Prodělávající podniky se prodávají ve většině případů pod cenou tržní kapitalizace. Ačkoliv věřím, že nejméně dvě firmy z oboru by mohly projevit zájem. Proto chceme z pozice kraje dát jasný termín, aby se management do konce roku 2024 zasadil o bezztrátový provoz letiště, jinak navrhneme prodej krajských akcií městu Pardubice nebo soukromému zájemci,” **říká Lebduška**. 

Takto dlouhá doba hájení je podle Pirátů jen díky současné velmi těžké situaci ohledně pandemie COVID-19 v letectví. Zároveň, pokud má kraj nadále dotovat letiště, tak pouze na rozvoj a investice (například služba ATIS), a ne na běžné provozní výdaje.


**Dávat termíny je jistě jednoduché, ale bez směru, kterým se má letiště ubírat, mohou být bezzubé. I na to ale mají Piráti odpověď.**


>“Velmi zjednodušeně řečeno je třeba se zaměřit na spolupráci s pražským letištěm Václava Havla a část charterových letů se snažit přesunout z Prahy do Pardubic. Je určitě žádoucí také aktivně hledat nové možnosti pro linkové lety. Z důvodu, že kapacita pražského letiště před COVID krizí praskala ve švech a brzy opět bude, tak se to jeví pro obě letiště jako celkem schůdné řešení. Určitě má smysl o tom začít v dohledné době jednat. Současná krize totiž letectví nepohřbí navždy,” **tvrdí Lebduška**. 

Pardubické letiště navíc disponuje dráhou s vysokou nosností, a proto zde například během první vlny COVID-19 přistávaly vojenské speciály. I to je devíza tohoto letiště, která do budoucna bude hrát roli. Nutno dodat, že jedním z omezení je souběh s vojenským leteckým provozem a bude třeba jednat také s Ministerstvem obrany.


Otázkou zůstává domluva spolupráce s pražským letištěm. **Pokud Piráti zasednou do krajského zastupitelstva, tak se podle jejich vyjádření zasadí o aktivní komunikaci s letištěm Václava Havla**. V Praze mají Piráti primátora a velká část pražských Pirátů je proti stavbě dalšího terminálu na Ruzyni. Praha se navíc snaží vymýtit turismus z přetíženého centra města. Pokud by došlo k přesunu části letů do východočeské metropole, mohl by se tím tento problém zčásti vyřešit. Pro Pardubický kraj by to navíc mohlo mít i přidanou hodnotu v podobě zvýšení cestovního ruchu. I z těchto důvodů může mít tato spolupráce podle Pirátů otevřenou budoucnost.


>“Všechna velká města mají letiště i mimo centrum, v cca hodinové dojezdové vzdálenosti. Luton k Londýnu, Fiumicino k Římu a mohl bych jmenovat dále. Spojení mezi pardubickým letištěm a vlakovým nádražím není problém. Spojení do centra Prahy odtud je pod hodinu. Pokud se podaří ustanovit mix z charterů, linkových letů a zvýšit počet cargo letů, tak poté nebude potřeba podíl kraje prodávat. Předpokladem ovšem je přehoupnutí hospodaření z červených do černých čísel bez nalévání peněz z krajského rozpočtu. Pokud se tak nestane, je třeba přistoupit k záměru o prodeji,” **uzavírá Lebduška**.

{% asset 'articles/2020/kampan20/letistedan.png' magick:resize='751x422^' magick:gravity='north' alt='lebduska letiště'%}
