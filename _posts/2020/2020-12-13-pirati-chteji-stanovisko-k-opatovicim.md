---
layout: post
category: CLANKY
title: Chceme na jednání zastupitelstva Pardubického kraje prosadit jasné stanovisko ohledně výjimky pro elektrárnu Opatovice
date: 2020-12-13T07:00:00+01:00
tags: 
    - Krajske-zastupitelstvo
author: Piráti Pardubického kraje
image: articles/2020/opatovice2.png #751x422
---

**Piráti na jednání zastupitelstva navrhnou přidat bod vyjadřující jasné stanovisko krajských zastupitelů ohledně výjimky pro elektrárnu Opatovice.**

#### *Navržené usnesení zní:*

>**I.** Zastupitelstvo Pardubického kraje nesouhlasí s udělením výjimky dle žádosti vedené pod spisovou značnou SpKrÚ 63157/2020 OŽPZ OIP, o kterou požádala společnost Elektrárna Opatovice, a.s.


>**II.** Zastupitelstvo Pardubického kraje ukládá radě Pardubického kraje, aby na ústní jednání ve věci výjimky z emisních limitů pro společnost Elektrárny Opatovice, a.s. vedené pod spisovou značnou SpKrÚ 63157/2020 OŽPZ OIP nominovala experta, který bude hájit negativní postoj zastupitelstva Pardubického kraje vůči udělení této výjimky elektrárně Opatovice.


#### *Důvodová zpráva zní:*

>Zastupitelstvo Pardubického kraje vyjadřuje svůj negativní postoj k udělení výjimky, o niž požádala společnost Elektrárny Opatovice, a.s. z důvodu zpřísnění emisních limitů, které začnou platit od 17. srpna roku 2021.

>Předmětem žádosti o změnu integrovaného povolení společnosti Elektrárny Opatovice, a.s. pro Elektrárnu Opatovice je udělení výjimky z úrovní emisí spojených s nejlepšími dostupnými technikami BAT v oblasti oxidů dusíku a rtuti do ovzduší. Od Rozhodnutí Komise (EU) 2017/1442 ze dne 31. července 2017 o aplikaci BAT měli provozovatelé dotčených elektráren dostatečné časové období, aby k datu začátku platnosti daného Rozhodnutí Komise EU uzpůsobili své provozy, aby nově stanovené limity splňovali. Schvalovacího procesu se zástupci průmyslu včetně zástupců českých elektrárenských společností celou dobu účastnili, a nejedná se tak o jednostrannou a náhlou změnu podmínek pro tuto společnost.

>Aktuálně je u emisí rtuti společností Elektrárny Opatovice, a.s. navrženo využití stávajících technologií, které ale požadavky BAT platné od 17.8.2021 zdaleka neplní. Proto žádá společnost Elektrárny Opatovice a.s. o povolení vypustit až o 105,2 kg rtuti za rok více, než je horní hranice limitu BAT. Během šesti let, což je doba, na kterou je výjimka požadovaná, to může být až o 631,2 kg rtuti více uvolněných do životního prostředí. U žádosti o výjimku u NOx to představuje ročně o 644 kg NOx nad stanovený limit. O výjimku je v tomto případě žádáno na nejdelší možnou dobu, tedy na osm let, což znamená o 5,15 t NOx nad stanovený limit, a to bez započtení vzniku sekundárních částic PM10, tedy jemného polétavého prachu. Proto žádost o výjimku z emisních limitů 12 měsíců před vstupem Nařízení v platnost Zastupitelstvo Pardubického kraje odmítá.

>Zastupitelstvo dále konstatuje, že úroveň znečištění ovzduší je v západní části Pardubického kraje z důvodů dalších faktorů již tak vysoká a jakékoliv další zdroje emisí na pozadí regionu s častějším výskytem nádorových onemocnění je nutno považovat za nepřijatelné a riskantní. Cílem odmítavého stanoviska je snaha snížit imisní zatížení ovzduší v této oblasti včetně města Pardubic, nejen ho ponechat na současné úrovni.
