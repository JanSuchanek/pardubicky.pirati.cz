---
layout: post
category: CLANKY
title: Jak se možná změní podpora cestovního ruchu PK? Piráti představují svůj plán
date: 2020-08-09T07:00:00+01:00
tags:
    - tiskova-zprava
    - Krajske-volby-2020
author: Piráti Pardubického kraje
image: articles/2020/kampan20/dankraj.jpg
important: true
---

**V tuto chvíli dává Pardubický kraj kolem půl procenta rozpočtu na podporu cestovního ruchu. Ročně to dělá kolem 22,5 milionu korun. Je to průměrná částka v porovnání s ostatními kraji. Kraj ale dosahuje velmi podprůměrných výsledků. Je totiž na úplném chvostu téměř všech ukazatelů turistického ruchu. A to je podle Pirátů v budoucnu potřeba změnit.**

 

Lídr Pirátů [Daniel Lebduška](https://pardubicky.pirati.cz/lide/daniel-lebduska/) prohlašuje, že v PK není cestovní ruch, ale cestovní klid. Lebduška by chtěl revidovat koncepci krajské destinační politiky, osekat zbytečné náklady, nastavit opravdu fungující a efektivní propagaci Pardubického kraje. 

 

>„Představuji si, že vznikne hned několik tematických kampaní, které budou lákat turisty a návštěvníky podle toho, co je zajímá. Jak se říká: někdo má rád holky, jiný vdolky. V každé kampani by mělo být cca pět destinací, které jsou pro potenciální návštěvníky atraktivní. V zimě to může být pro sportovce třeba sjezdovka v Českých Petrovicích, běžkařské stopy kolem Čachnova, v létě například projíždka kolem Labe ke Kunětické hoře a potom prohlídka „Kuňky.“ V republikovém měřítku vidím jako ikonická místa Pardubického kraje jednoznačně Litomyšl a její centrum, zámek v Pardubicích a jeho okolí, hřebčín v Kladrubech nad Vltavou, Chrudim a její loutkové kultury, Poličku a její unikátní dochované středověké opevnění a také Kralicko, kde je toho je zajímavého spoustu a je smutné, že tento krásný kus našeho kraje není tak turisticky známý a navštěvovaný.“

Tvrdí zároveň, že určitý posun za poslední roky vidět je. Představuje si ale o dost výraznější a rychlejší rozvoj podpory cestovního ruchu, který se bude opírat o moderní marketingové přístupy.

 

>„Některé kraje dávají na podporu cestovního ruchu o dost více peněz, protože vědí, že to má smysl. Pochopili totiž, že když potenciálním návštěvníkům ukážou lákavou nabídku míst, kde se zastavit, co navštívit a kde mohou přespat, tak se to kraji vyplatí. Každý návštěvník totiž přijíždí za účelem si svůj výlet nějak užít a s tím jsou většinou spojené určité výdaje. A ty výdaje končí jako příjmy podnikatelů v kraji a jejich část v podobě daní jako příjem kraje,“ doplňuje Lebduška.

Piráti ve svém programu dále prohlašují, že budou podporovat **agroturismus** a **drobné pivovary**, budou pomáhat obcím v kraji propagovat jejich místní akce, chtějí zaštítit spolupráci mezi jednotlivými destinacemi v kraji a například cestovními kancelářemi.

Pardubický kraj se z celkového rozpočtu na podporu turistického ruchu podílí ročně pěti miliony na činnosti Destinační společnosti Východní Čechy, má také několik zástupců v představenstvu společnosti. Zda má tato investice přínos není možné zcela objektivně posoudit. V tuto chvíli není vidět do účetnictví DSVČ. Podle webu vychodni-cechy.info se měla DSVČ měla v roce 2020 účastnit hlavně veletrhů turistického ruchu. Ty ale byly z velké části zrušené a veletrhy obecně zažívají v posledních letech ohromný úbytek návštěvníků, a to jak z řad veřejnosti, firem i odborné veřejnosti. Zůstává proto otázkou, jak nyní DSVČ hospodaří s příspěvkem, zda dochází k vyhodnocení činnosti organizace ze strany kraje a na čem pracuje DSVČ v po koronavirovém období.

# [🌐 Průmysl, obchod a cestovní ruch](https://pardubicky.pirati.cz/komunalni-volby/program/kraj2020/prumysl-obchod-a-cestovni-ruch/)
