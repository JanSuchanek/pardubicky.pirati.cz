---
layout: post
category: CLANKY
title: Jiří Ducháček - Obíhat by měla data a ne lidé
date: 2020-09-14T07:00:00+01:00
tags:
    - rozhovory
    - Krajske-volby-2020
author: Piráti Pardubického kraje
image: articles/2020/kampan20/duchyuvod.jpg
important: true
---

**Kandidátem číslo pět na pirátské kandidátce je rodák z České Třebové Jiří Ducháček. Narodil se v roce 1969 a není tedy žádné batole s plamenometem. Jako správný rodák z města železnice vystudoval SOU železniční a tématem dopravy se z různých úhlů zabývá dodnes. Pracuje jako IT manager ve strojírenství a je také auditorem systémů managementu kvality. Občas se také rád vrací k práci učitele autoškoly. Ve volném čase jezdí na kole, má rád sportovní střelbu a někdy se vypraví na tremp. Často cestuje a jeho oblíbenou destinací kromě celých Čech je Skotsko. V České Pirátské straně se podílel na tvorbě krajského pirátského programu pro podzimní volby a je garantem pro oblasti dopravy a bezpečnosti.**




**Jirko, jak vzpomínáš na své dětství a mládí?**

Jako asi většina lidí na své dětství a mládí vzpomínám většinou s příjemnou nostalgií. Žil jsem ve městě, kde velkým tématem byly vlaky, a asi proto i mě odmala bavilo je pozorovat. Česká Třebová je městem, ke kterému železnice patří. Vlak projíždí městem každou chvíli a zatroubení člověk občas uslyší, ať už je kdekoliv. Možná tato atmosféra není úplně pro každého, já mám ale své město rád. Je to můj domov.


**Zkus nám říci, čím se zabýváš. Co tě živí?**

Jak jsem řekl, původně jsem vystudoval SOU železniční. Železnici se už přímo nevěnuji, zůstal mi ale zájem o techniku a dopravu. Těmito tématy se nejvíce pracovně zabývám, a to z různých úhlů. Pracuji jako IT manager ve strojírenství a jsem také auditorem systémů  managementu kvality. Zároveň také občas působím jako učitel autoškoly, což je někdy dost adrenalinová záležitost. Část života jsem pracoval také jako člen a velitel Městské policie v České Třebové.


**To zní zajímavě. Jak se na své působení u Městské policie díváš zpětně?**

Po roce 1989 se otevřely nové možnosti a mě nadchla možnost vybudovat něco nového. Naučil jsem se týmově spolupracovat, argumentovat a prosazovat racionální řešení. Nebylo pro mě argumentem, že "se to tak dělalo vždycky". Mimo jiné jsem využil i schopnost nadhledu a koncentrace získanou při tréninku bojových umění. 
Působení MP se ale časem vzdálilo od původní vize a přibývalo spíše suplování práce dopravní policie a hodnocení podle výše vybraných pokut. I kvůli tomu jsem se vrátil do soukromého sektoru. Práci u městské policie však stále vnímám jako něco, co mělo svůj smysl.


**Od práce se dostáváme i ke koníčkům. Co ty a volný čas? Bojová umění už jsi zmínil...**

Ta jsou fajn, hlavně pro duševní rozvoj a vnitřní rovnováhu. Věnoval jsem se karate jako závodník a trenér. Také mě bavila sportovní střelba. Dnes jezdím na kole a občas si sbalím batoh a vyrazím si někam na trempský výlet. Když si chci opravdu vyčistit hlavu, postavím se ke kovadlině a vyrobím si nůž. Také se účastním pool billiard ligy. Jako člen Whisky klubu rád občas ochutnám nějaký vzorek, většinou mé oblíbené single malt whisky. Nuda mi tedy nehrozí.


**Co tě vedlo ke vstupu k Pirátům a ke kandidatuře do krajských voleb?**

Pro Piráty jsem se rozhodl hlavně kvůli programu, se kterým souzním. Dělat věci veřejné veřejně, transparentně, tak aby byli veřejní činitelé dobře kontrolovatelní. Spravovat stát, kraje i obce co nejlepším možným způsobem bez ohledu na ideologické škatulky. To jsou věci, které mne oslovily. A navíc ještě fungování strany. Principy, které Piráti hlásají, každý den uplatňují při fungování strany. I když to není vždy jednoduché, myslím, že to stojí za to. Do krajských voleb kandiduji proto, že mohu nabídnout jak znalosti ve svých odbornostech, tak i zkušenosti z komunální politiky. V neposlední řadě chci pomoci změnit pohled na Piráty jako na ona zmiňovaná "batolata s plamenometem”. Být Pirátem není otázka věku, ale životního postoje. Nejde o to, kolik vám je, ale o to, co chcete prosazovat. 


**Angažuješ se především v dopravě a bezpečnosti. Co považuješ za nejdůležitější témata v těchto oblastech?** 

I když se může zdát, že hlavním dopravním tématem Pardubického kraje je dostavba D35 a jejích přivaděčů, vidím i další témata, například kanál D-O-L, který blokuje rozvoj řady obcí v kraji. Opravy a údržbu silnic je třeba koordinovat tak, aby byly efektivní. K tomu se dá využívat řada moderních technologií, které umožňují koordinovat práce tak, aby se nemusely rozbíjet čerstvě rekonstruované silnice a aby rekonstrukce komunikací probíhala i s ohledem na obyvatele obcí. Otázkou je i ochrana investic formou průjezdních vah tak, aby rekonstruované komunikace nebyly vzápětí ničeny přeloženými nákladními vozy. Chceme zajistit i lepší dopravní obslužnost v okrajových částech kraje, přičemž chceme spolupracovat i s okolními kraji. Témat je spousta, kdo chce vědět více, může nahlédnout do našeho krajského programu. Pro mne je důležitou myšlenkou ústřední heslo našeho krajského programu, tedy "Budoucnost řešíme teď". Snažíme se nacházet dlouhodobá funkční řešení a ne hasit problémy na poslední chvíli. To je pro mě důležitá myšlenka.

{% asset 'articles/2019/rozhovory/jduchacek/jduchacek2.jpg' magick:resize='751x422^' 
magick:gravity='center' magick:crop='751x422+0+0' alt='Jiří Ducháček'%}
